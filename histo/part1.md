### فصل اول

تاریخ از نظر لغت به معنای تعیین و شناساندن وقت است. برخی این واژه را عربی ندانسته‌اند اما نظر برگزیده‌تر این است که تاریخ از ماده "ارخ" یا "ورخ" به معنای تعیین وقت است.

هرودوت ‍‍‍(پدر تاریخ) علم تاریخ را به معنای مطالعه و بررسی روزگاران گذشته می‌داند. احوال گذشته جهان و حتی پدیده‌هایی که انسان در آن‌ها موثر نیست، احوال گذشته زمین یا شرح حوادث گذشته بر زمین بعد از پیدایش انسان برخی از تعریف‌های ارايه شده درباره تاریخ است.

گروهی گزارش وقایع مشهور – روزگار پادشاهان – جنگ‌ها - احوال پیامبران و سیره و سنت آنان را **معنای تاریخ** دانسته‌اند.

ابن خلدون، تاریخ را دانشی سرچشمه گرفته از حکمت و بیانگر سرگذشت ملت‌ها، سیره پیامبران و سیاست پادشاهان می‌داند.

**تاریخ مجموعه‌ایی از اطلاعات درباره گذشته و نقش و تأثیر و تاثر انسان در ارتباط با آن گذشته است.**

شهید مطهری تاریخ را یکی از منابع معرفت انسانی می‌داند و آن را به دو بخض **نقلی** و **علمی** تقسیم می‌کند و قواعد استنباطی تاریخ علمی را به حال و آینده تعمیم‌پذیر می‌داند.

#### تاریخ نقلی:
تاریخ نقلی علم به وقایع و حوادث سپری شده و آگاهی از اوضاع و احوال گذشتگان است. زندگی نامه‌ها، فتح‌نامه‌ها و سیره‌ها از این نمونه است.

#### تاریخ علمی:
تاریخ علمی یعنی مطالعه، بررسی و تحلیل وقایع گذشته و استنباط قواعد و سنت‌های حاکم بر زندگی گذشتگان.

افزون بر این بررسی تاریخ پاسخ به آرزو‎های همیشگی انسان است که اصرار دارد از خود و دیگران آگاهی کسب کند. علل و انگیزه ظهور و سقوط تمدن‌ها را بشناسد حق را از باطل تمیز دهد و با راه تکامل و نیکبختی دنیوی و اخروی خود آشنا شود.

خداوند متعال در بیشتر سوره‌های قرآن به بیان سرگذشت پیامبران و ملت‌های پیشین پرداخته است. در مکتب اسلام تجربه پیشینیان چنان اهمیت دارد که خداوند به پیامبرش فرمان می‌دهد در راه اعتلای "کلمه توحید" و رستگاری و هدایت بندگان از تاریخ استفاده کند و روزهای مقدس خداوند را به یادشان آورد.

#### تعریف فلسفه تاریخ:
بررسی **علل تحولات تاریخی**، **کشف سنن حاکم بر آنها**، **بیان روش‌های پژوهش تاریخ و ارزیابی آنها** و **شناخت قوانین حاکم بر تاریخ** را فلسفه تاریخ می‌گویند. فلسفه تاریخ باعث می‌شود که گذشته چراغ راه آینده قرار گیرد.

#### نظریه قانون‌مندی تاریخ:
آیاتی که به **مرگ و زندگی جوامع**، **فراگیر بودن کیفر این جهانی** و **نابودی جامعه‌ها و امت‌ها بر اثر طرد پیامبران** اشاره دارد، نظریه **«قانونمندی تاریخ»** را طرح می‌کند.

#### اهمیت و ارزش تاریخ اسلام:
شناسنامه هر ملتی بر اساس «میراث‌های تاریخی»اش شکل می‌گیرد. میراث‌های تاریخی و فرهنگی جهان اسلام در واقع حافظه تاریخی ملت‌های مسلمان را شکل می‌دهد.

#### پیامد آگاهی از تاریخ اسلام:
امیدواری، نشاط، بیداری و وحدت جهانی مسلمانان

#### علت اهتمام مسلمانان به تاریخ‌نگاری:
بذر افکار تاریخی که در قرآن و احادیث پیامبرخدا (ص) جوانه زده بود از همان آغاز ظهور اسلام روییدن گرفت. به تدریج دانشی مدون شکل گرفت که نه تنها شاخه‌های جداگانه و مستقل داشت، از ادبیات متنوع و "روش‌های خبریابی" و "پژوهشی" ممتازی برخوردار بود. مورخ مسلمانان می‌کوشید تا اخبار را با نقد و ارزیابی و تحقیق صلاحیت راویان آن بپذیرد، به طوری که بعدها **علم رجال** و **فن جرح و تعدیل** در شمار ابزارهای اصلی او قرار گرفت.

ازآنجا که شخصیت پیامبر (ص) و زندگی پر بار آن حضرت الگوی همه‌ی مسلمانان بود تاریخ نگاران مؤمن کار خود را با ثبت سیره نبوی و امور مربوط به نبردهای وی آغاز کردند. سپس تاریخ عمومی نگارش یافت و به تدریج در علم تاریخ و فلسفه آن کتاب‌هایی نوشته شد.

#### نکات حائز اهمیت در تاریخ‌نگاری اسلامی:
* گونه‌های تاریخ‌نگاری
* مکاتب تاریخ‌نگاری
* منابع تحقیق
* دانش‌های کمکی مطالعه تاریخ‌اسلام

#### گونه‌های تاریخ نگاری: *
* سیره‌نگاری
* تک‌نگاری
* تاریخ نویسی عمومی و تقویمی
* تاریخ‌نگاری بر اساس نسب شناسی
* سبک خبری و پیوسته
* تاریخ‌نگاری محلی
* تاریخ‌نگاری فرهنگی و اجتماعی


#### مکاتب تاریخ نگاری:
شاید بتوان مجموع اندیشه‌های یک صاحب نظر که در جمعی نفوذ یافته و تبعیت می‌شود یا شیوه خاص یا نظریه مشترکی را که گروهی از فلاسفه اندیشمندان، محققان و شاگردان آنان دنبال می‌کنند "مکتب" نامید.
حداقل پنج مکتب بزرگ تاریخ‌نگاری اسلامی رامی توان بر شمرد:

1. **مکتب تاریخ‌نگاری حجاز (مدینه)** که به ترکیب قرآن فقه و احکام با موضوعات تاریخی شناخته شده است.
2. **مکتب تاریخ‌نگاری عراق (بصره)** با بهره‌گیری از ادبیات پیش از اسلام به ویژه انساب، ایام و اخبار به ثبت حوادث پرداخته است.
3. **مکتب تاریخ‌نگاری شام** که بیشتر به تأثیر پندارهای جاهلی امویان و در پی کسب مشروعیت سیاسی آنان پدید آمد.
4. **مکتب تاریخ‌نگاری یمن** که به نوعی در پاسخ به ادعاهای قومی و قبیله‌ایی امویان به وجود آمده است.
5. **مکتب تاریخ‌نگاری ایرانی** که ضمن ترجمه آثار کهن فارسی به تدویین مجموعه‌هایی پرداختند که به نوعی احیاگر اندیشه "شعوبی‌گری" (برتری نژادی) بوده است.

#### منابع تاریخ نگاری:
* منابع شفاهی
* منابع مکتوب
* منابع تصویری
* منابع معماری

#### منابع کمکی تاریخ نگاری:
* زبان شناسی
* سند شناسی
* سکه شناسی
* جغرافیا
* ادبیات

#### مهم‌ترین اسباب تحریف تاریخ اسلام:
* فاصله زمانی و مکانی میان مورخ و پدیده‌ها
* اختلاف امت و پیدایش فرقه‌ها
* تعصب
* فشار فرمانروایان
* استفاده ناروای برخی دانشمندان اهل کتاب از کم اطلاعی خلفا و اطرافیان آنها
* منع تدوین حدیث توسط خلفا

#### شرق شناسی:
پژوهش دانشمندان غربی درباره‌ی ملل، تمدن، مذاهب، ادبیات، زبان و تاریخ مشرق زمین را **شرق شناسی** می‌گویند.

گروهی سال 1312م. را سال تولد شرق شناسی در غرب می‌دانند و مبتکر آن را "ریمون لول" به شمار می‌آورند.

در اواخر سده نوزدهم مسئله تربیت آموزش یافتگانی که در مسائل شرق تخصص داشته باشند ضروری تشخیص داده شد.

رشد نهضت‌های اسلامی در جهان اسلام به ویژه مصر تحولات پاکستان، رویدادهای افغانستان و به ویژه پیروزی امیدبخش انقلاب اسلامی ایران چشم اندازی نوین در برابر اروپا و آمریکا گشود و سبب رویکرد جدی و روز افزون آنها به پژوهش‌های اسلامی شد.

**آن ماری شیمل** ضمن اشاره به انگیزه‌های استعماری پژوهشگران انگلیسی و فرانسوی، متعقد است که نگرش‌های شرق شناسان در طول دهه‌های اخیر پیوسته مورد انتقاد قرارگرفته است.

**تاریخ اسلام دانشگاه کمبریج** یکی از آثار جدید شرق شناسان درباره تاریخ اسلام است که به عنوان دریافتی نوین و به هدف گسترش فهم و ادراک اسلام ارایه شده است.
