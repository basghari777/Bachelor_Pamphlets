### فصل دوم

#### موقعیت جغرافیایی جزیرة العرب
جزیرة العرب و به تعبیر دقیق‌تر شبه جزیره عرب در جنوب غربی آسیا با حدود سه میلیون و دویست هزار کیلومتر مربع مساحت بزرگترین شبه جزیره جهان است.

##### جزیرة العرب از نظر جغرافیایی به سه بخش تقسیم می‌شود:
1. شمال و غرب (حجاز)
2. مرکز و شرق (صحرای عرب)
3. جنوب (یمن)

#### وضع سیاسی جزیرة العرب
اساس ملیت و بافت اجتماعی - سیاسی جزیرة العرب به ویژه در بخش مرکزی آن ـ عربستان ـ که قدرتی سیاسی وجود نداشت قبیله بود. **مورخان، اعراب ساکن در جزیرة العرب را به سه طبقه تقسیم کردند:**
1. **عرب بائده:** مراد قبایلی است که سال‌ها قبل از ظهور اسلام به سبب نافرمانی از بین رفته‌اند.
2. **عرب عاربه - اصیل:** عرب اصیل به شمار آمده است و نسبت خود را به یعرب بن قحطان فرزند پنجم حضرت نوح می‌رساندند.
3. **عرب مستعربه - غیر اصیل:** قبیله‌هایی که دارای نژاد عرب نبوده و نیای آنان  از خارج از جزیرة العرب به این منطقه آمده، تمیم و قریش که عمدتاً درشمال می‌زیستند در این گروه جای دارند.

**نبود فرهنگ و ایدئولوژی مشترک** میان این قبیله‌ها، **نبود راه‌های ارتباطی مناسب** و **محدودیت منابع اقتصادی** سبب پراکندگی و استقرار نیافتن حاکمیت قانون و نظم سیاسی فراگیر در جزیرة العرب بود. صحرانشینان و شهرنشینان عرب پیرو نظام قبیله بودند. در قبیله سه رکن وجود داشت: **نَسَب، حَسَب و عَصَب.**

ضمیمه شدن روح جنگجویی که دستاورد طبیعی بیابان‌های خشک و سخت عربستان است، به این **عصبیت و ناسیونالیسم جاهلی**، بسیاری از جنگ‌های اعراب را توجیه می‌کند.

#### فرهنگ و آداب و رسوم
خصلت‌های پسندیده‌ای چون سلحشوری، وفای به عهد، بخشندگی و مهمان نوازی، صراحت لهجه، حافظه قوی و اهتمام به شعر و شاعری - این عالی‌ترین مظهر فرهنگ عرب‌ها - گواه خوبی بر وجود برخی ارزش‌های فرهنگی و تمدنی در میان مردم شبه جزیرة العرب است.

#### زنان ونظام خانواده
اندیشه "شیء انگارانه زن" مبین اوج جاهلیت فرهنگی جزیرة العرب بود. در این منطقه سرنوشت زن مقهور اراده مرد بود. مرد می‌توانست آن گونه که می‌خواست با زن رفتار کند و از حق فروش، کشتن، زدن و آزار زن برخوردار بود.

#### وضعیت اقتصادی
**درآمدهای مشروع:** داد و ستد جواهر و سنگ‌های قیمتی، کشاورزی، دامداری و درآمد حاصل از زیارت مکه در ایامی خاص

**درآمدهای نامشروع:** غارت و دزدی، غنمیت، برده‌گیری، قمار، ربا، کم‌فروشی و داد و ستدهای نادرست

ارزنده‌ترین پدیده اقتصادی درعربستان آن روز، برقراری بازار و نمایشگاه‌های فصلی برای رونق بخشیدن به تجارت داخلی و خارجی بود.
 
#### اوضاع دینی
عنصر اصلی دین قبایل عرب جاهلی، شرک و بت‌پرستی و به تعبیری آمیزه‌ای از تعدد خدایان و طبیعت پرستی بود. اعتقاد به جن و ارواح و پرستش ماه و ستارگان، به ویژه ستاره شعرای یمانی در میان برخی قبایل رواج داشت.

**صنم:** بت انسان گونه

**وثن:** بت‌هایی که شکل انسانی نداشتند

از مهم‌ترین بت‌هایی که بیشتر قبایل عربستان مرکزی آنها را عبادت می‌کردند عبارت بود از **لات**، **منات**، **عزی**. بت **هبل** که به شکل انسان و بسیار مورد احترام بود در داخل کعبه نگهداری می‌شد. گروهی از عرب‌ها نیز بدون پیوستن به یهود و مسیحیت از بت‌پرستی و انحرافات پرهیز می‌کردند و خود را پیرو دین ابراهیم و اسماعیل (ع) می‌خواندند، این گروه **حنیف** یا **حنفا** شهرت داشتند.

یعقوبی بیش از هشت نوع عقیده دینی برای عرب‌ها می‌شمارد که مهم ترین آنها **شرک** و **دهریت** است.

#### تاریخ جاهلیت ومفهوم آن
واژه "جاهلیت" از ریشه "جهل" است ولی از کتب لغت بر می‌آید که مراد از آن تنها نادانی نیست و حماقت، سفاهت و بی‌خردی رانیز دربر می‌گیرد. بدین ترتیب "جاهلیت" دورانی است که زندگی مردم از ارزش‌های معقول، موازین فرهنگی - منطقی و باورهای معنوی و امیدوار کننده تهی باشد.

واژه جاهلیت نخستین بار به وسیله قرآن و درخصوص زندگی مردمان قبل از بعثت به کار رفته است. از این روی، برخی حدود زمانی روزگار جاهلیت پیش از اسلام 150 تا 200 سال قبل از بعثت و محدوده مکانی آن را شبه جزیره عربستان دانستند.

برای شناخت نشانه‌های جاهلیت، پی جویی این اصطلاح در قرآن و نهج‌البلاغه مناسب‌ترین روش است. در قرآن چهار بار کلمه جاهلیت به کار رفته است.
**چهار مصداق روشن جاهلیت درقرآن:**
1. پیروی از حکم و حکومت نا حق
2. بی‌توجهی به وعده وعیدهای خداوند
3. بی‌پروایی زنان در جامعه و نمایاندن زیور و آرایش‌های زنانه                                                                                
4. تأکید بر خواسته‌های نابجا                                                                                                                      

#### جاهلیت، نشانه‌ها و معیارها:
* قومیت محوری
* شرک و بت‌پرستی 
* کمیت گرایی
* بردگی
* استبداد حکومت
* بی بند و باری زنان
* تقلید کورکورانه
* تن دادن به ظلم
* طلاق ظالمانه
* خشونت
* قماربازی
* غارت‌گری
* ربا خوری
* فرزند کشی

### امپراطوری ایران
این همسایه پهناور شرقی دست کم یازده قرن پیش از ظهور اسلام از حکومت برخوردار شده بود و با تمدنی دیرپا یکی از دو قطب مقتدر آن روزگار به شمار می‌آمد.

#### حکومت و سازمان جامعه:
نوع حکومت ایران، سلطنتی و استبدادی بود و پادشاهان ساسانی خود را موجوداتی برتر از بشر، فرزندان خدا و دارای شخصیت ربانی می‌دانستند.
حکومت امری موروثی بود ودیگران هوای آن را درسر نمی‌پروراندند، ولی اعضای همان خاندان در تصاحب این مقام به جان یکدیگر می‌افتادند.
حقوق اجتماعی و روابط انسانی بر اساس تقسیمات طبقاتی به گونه‌ای طراحی شده بود که هر فرد تنها می‌توانست استعدادهای خود را درون طبقه خویش بیازماید.

#### نظام خانوادگی و حقوق زن
در خانواده ایران دوره ساسانی‌ مرد ریاست مطلق داشت و از نظر تعداد همسرانش با محدودیتی رو به رو نبود و ازدواج با محارم، به دلیل تشویق برخی از منابع زرتشتی رواج داشت.

#### وضعیت مذهب
هنگام ظهور اسلام، ادیانی مانند زرتشتی، یهودی، مسیحی، مانوی، صابئی و مزدکی در ایران رواج داشت. دین رسمی، که از سوی شاهان ساسانی مورد حمایت قرار می‌گرفت، آیین زرتشت بود.
ویژگی اصلی و بدون تردید این دین در زمان ساسانیان اعتقاد به یک ثنویت جهانی (اهورامزدا و اهریمن) بود. بر اساس این اعتقاد (که گفته می شود به سبب تعالیم مانی در آیین زرتشت پدید آمده است) جهان و آفریدگار آن دارای دو مبدا است: خیرات و شرور.

### امپراتوری روم شرقی
همسایه مقتدر شمالی جزیرة العرب، امپراتوری بیزانس بود که آسیای صغیر، شامات، مصر و بخش‌های عمده‌ای از اروپای کنونی و آفریقا را در بر می‌گرفت و قسطنطنیه پایتخت آن شمرده می‌شد.

روم با  استبداد و سلطنت اداره می‌شد و تشکیلات اداری بسیار پیچیده و گسترده‌ای داشت.

#### وضعیت دینی
مسیحیت از آغاز قرن چهارم میلادی دین رسمی امپراتور اعلام شد. درسال 33 م. قسطنطین به سبب رویایی فرمان آزادی مسیحیت را اعلام کرد.

#### نظام طبقاتی
امپراتوری روم نیز مانند رقیب نیرومندش در نظام طبقاتی به سر می‌برد. در این امپراتوری شایستگی ذاتی ملاک شخصیت نبود و هر کس، در هر درجه از شایستگی یا بی‌لیاقتی، از مزایای مخصوص طبقه خود بهره‌مند می‌شد. مردم به چهار طبقه **اشراف**، **شوالیه‌ها**، **طبقه متوسط** و **بردگان** تقسیم می‌شدند.
